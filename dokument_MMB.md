ANTUN GUSTAV MATOŠ
PJESME

1909

Na vješalima. Suha kao prut. 
Na uzničkome zidu. Zidu srama. 
Pod njome crna zločinačka jama, 
Ubijstva mjesto, tamno kao blud. 
Ja vidjeh negdje ladanjski taj skut, 
Jer takvo lice ima moja mama, 
A slične oči neka krasna dama: 
Na lijepo mjesto zaveo me put! 
I mjesto nje u kobnu rupu skočih 
I krvavim si njenim znojem smočih 
Moj drski obraz kao suzama. 
Jer Hrvatsku mi moju objesiše, 
Ko lopova, dok njeno ime briše, 
Za volju ne znam kome, žbir u uzama!

SERENADA

Ja te volim, jer si fantasta 
Ko žuta Luna i stara gitara, 
Ko slatka nježnost slavujeve pjesme, 
Što majsko veče bojom tuge šara. 
Ja te volim, jer si ko zvijezda: 
Visoko—sama, i suze jer tvoje, 
Što krišom plačeš, ko kajanje truju 
I more budne, mučne noći moje. 
Ja te volim, jer si ljubav Zemlje 
Iz koje niknuh, Hrvatice draga: 
Ko Bogomajka na Kamenih vratih 
Što dušom sija kada preko praga 
Gričkog bruji mračni Angelus. 
Ja te ljubim! Zašto? Ne znam.—Jer si 
Mi draga, dušo, ko nada što vara, 
Ko sjetne pjesme i sjene što veze— 
Ta žuta Luna i gitara stara.

PRI SVETOM KRALJU

Matiji Lisičaru 
Prozor Stjepanovog Doma 
Priča gotski san; 
Modri tamjan i aroma 
Puni sveti stan. 
Stanac kamen, hrabri Toma 
Erded, Bakač ban, 
Heroj sisačkoga sloma 
Sja ko onaj dan. 
U katedralu, kad su teške noći, 
Na Banov grob zna neka žena doći 
S teškim križem cijele jedne nacije, 
A kip joj veli: Majko, audiant reges: 
Regnum regno non praescribit leges, 
I dok je srca, bit će i Kroacije!

JESENJE VEČE

Olovne i teške snove snivaju 
Oblaci nad tamnim gorskim stranama; 
Monotone sjene rijekom plivaju, 
Žutom rijekom među golim granama. 
Iza mokrih njiva magle skrivaju 
Kućice i toranj; sunce u ranama 
Mre i motri kako mrke bivaju 
Vrbe, crneći se crnim vranama. 
Sve je mračno, hladno; u prvom sutonu 
Tek se slute ceste, dok ne utonu 
U daljine slijepe ljudskih nemira. 
Samo gordi jablan lisjem suhijem 
Šapće o životu mrakom gluhijem, 
Kao da je samac usred svemira.
